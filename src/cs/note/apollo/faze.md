---
title: Fáze misí
translationKey: "missionPlan"
eleventyNavigation:
  key: Fáze
  parent: Apollo
  order: 3
---
<a href="/assets/img/apollo/mission-plan/mission_plan.jpg" target="_blank"><img src="/assets/img/apollo/mission-plan/thumbnails/mission_plan.jpg"></a><i>Credit: <a href="https://science.nasa.gov/resource/apollo-mission-flight-plan-1967/">NASA</a></i>

## Start a oběh Země
Nosná raketa Saturn V se systémem Apollo startuje z Kennedyho vesmírného střediska. Nejprve dochází k oddělení prvního (S-IC) a posléze i druhého (S-II) raketového stupně. Po zhruba 12 minutách dosahuje třetí stupeň (S-IVB) takzvané parkovací oběžné dráhy okolo Země ve výšce zhruba 185 km. Motor třetího stupně se vypíná. Celá sestava obíhá okolo Země. Kontrolují se systémy a loď je orientována do správné pozice před druhým a posledním zážehem motoru třetího stupně. 

## TLI -Trans Lunar Injection a cesta k Měsíci
Opětovný zážeh třetího stupně (S-IVB) definitivně vystřelí loď z oběžné dráhy Země směrem k měsíci k Měsíci (TLI - Trans Lunar Injection). Po ukončení zážehu (~ 5 minut) se od třetího stupně odděluje velitelský a servisní modul (CSM), otáčí se v prostoru a zahajuje dokovací manévr. Spojuje se s lunárním modulem (LM), který je stále uložený ve třetím stupni rakety Saturn V. Poté se sestava CSM-LM odděluje od třetího stupně a pokračuje směrem k Měsíci sama. Je řízena palubními počítači s občasnými korekčními zážehy servisního modulu. Cesta k měsící trvá dalších zhruba 60 hodin.

## LOI - Lunar Orbit Insertion a příprava na sestup
Po dosažení Měsíce posádka zažehne motor servisního modulu a zahájí brzdící manévr za účelem navedení na orbitální dráhu okolo Měsíce (LOI - Lunar Orbit Insertion). Posádka začíná s přípravami na sestup na měsíční povrch. Kontrolují se systémy a aktivuje se LM. Posádka vstupuje do LM a probíhá oddělení LM od CSM. Celá tato fáze trvá několik hodin a kombinovaná sestava CSM-LM při ní několikrát oběhne Měsíc.

## Sestup lunárního modulu a přistání
LM se odděluje od CSM modulu, dochází k zážehu motoru na LM a začíná zhruba 12 minutový sestup na povrch Měsíce řízený kombinací palubních počítačů a manuálním pilotováním astronautů. 

## Pobyt na povrchu Měsíce a odlet 
V této fázi je nejvíce odlišností mezi jednotlivými Apollo misemi. Všechny ovšem provádí alespoň jednu EVA. Během EVA odebírají vzorky regolitu a hornin, pořizují fotodokumentaci a instalují vědecké experimenty. Zatímco Apollo 11 zůstalo na měsíčním povrchu zhruba 21 hodin, u mise Apollo 16 a 17 už to bylo více jak 70 hodin. Na rozdíl od jedné EVA u Apollo 11 provedly mise Apollo 15, 16 a 17 EVA hned tři. Nakonec ale všechny mise odstartovaly z Měsíce, aby se znovu spojily s CSM, který vyčkával na měsíční oběžné dráze.

## TEI - Trans Earth Injection a cesta zpět
Po úspěšném setkání s CSM na oběžné dráze Měsíce dochází ke spojení LM a CSM. Měsíční vzorky a další vybavení je přeneseno z LM do velitelského modulu. Vzestupná část LM je odhozena a zahajují se přípravy na TEI - Trans Earth Injection. Po správném nasměrování CSM modulu přichází zážeh motoru servisního modulu (~ 2 minuty) a definitivní opuštění měsíční oběžné dráhy. Začíná cesta zpět na Zemi. Trvá zhruba 90 hodin. Na konci této cesty dochází k oddělení servisního a velitelského modulu. Velitelský modul je poté nasměrován pro vstup do atmosféry s cílovým dopadem v pacifickém oceánu.



